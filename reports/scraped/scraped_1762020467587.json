{
  "id": 1762020467587,
  "source": "rmf24",
  "title": "Słowackie szlaki zamknięte dla turystów",
  "url": "https://www.rmf24.pl/fakty/swiat/news-slowackie-szlaki-zamkniete-dla-turystow,nId,8036798",
  "published": "2025-11-01T16:20:34",
  "fetched_at": "2025-11-01T18:07:47.587210",
  "content": "Od 1 listopada słowacki Tatrzański Park Narodowy (TANAP) zamyka wysokogórskie odcinki szlaków turystycznych powyżej schronisk. Ograniczenia obejmują również popularne przejścia graniczne między Polską a Słowacją, takie jak Rysy, Kasprowy Wierch, Wołowiec czy Rakoń. Zakaz potrwa aż do końca maja przyszłego roku.\nZobacz również:\nSerial \"1670\" przypomniał o niezwykłym i zapomnianym zwyczaju Rzeczypospolitej\nZaginął w rejonie Gubałówki. Tragiczny finał poszukiwań\nPo więcej aktualnych informacji z kraju i ze świata  zapraszamy na\nRMF24.pl\n.\n1 listopada słowacki Tatrzański Park Narodowy (TANAP) zamyka, jak co roku, wysokogórskie odcinki szlaków turystycznych powyżej schronisk.\nJak przypomina dyrekcja TANAP, zamknięcie szlaków ma na celu nie tylko ochronę przyrody w okresie jej zimowego spoczynku, ale także zapewnienie bezpieczeństwa turystom.\nW wyższych partiach Tatr panują w tym czasie trudne warunki -\nszlaki są oblodzone, zalega śnieg i istnieje realne zagrożenie lawinowe.\n\"Zamknięcie szlaków ma charakter sezonowy i jest podyktowane zarówno ochroną przyrody, jak i bezpieczeństwem odwiedzających Tatry. W zimowych miesiącach zwierzęta potrzebują spokoju, a ścieżki są narażone na zniszczenia\" - podkreślają służby TANAP w komunikacie.\nWyjątki od zakazu\nNie wszystkie trasy zostaną całkowicie zamknięte.\nNadal będzie można wspiąć się na Skrajne Solisko w Tatrach Wysokich oraz wejść żółtym szlakiem na Baranec i Rohacz Płaczliwy w Tatrach Zachodnich.\nOtwarte pozostaje również wejście na wysokogórski\nCmentarz Symboliczny pod Osterwą w pobliżu Popradzkiego Jeziora\n- narodowy zabytek kultury, który można odwiedzać żółtym szlakiem do 15 grudnia.\nNatomiast nieczynny będzie odcinek czerwonego szlaku, tzw. Tatrzańskiej Magistrali, prowadzący od Popradzkiego Jeziora przez Przełęcz pod Osterwą do Śląskiego Domu. Ograniczenia dotyczą nie tylko turystów pieszych, ale również wspinaczy.\nZamknięte przejścia graniczne\nWraz z zamknięciem wysokogórskich szlaków po stronie słowackiej, turyści nie będą mogli korzystać z przejść granicznych w rejonie Tatr Wysokich i Zachodnich. Dotyczy to m.in. tras przez\nRysy, Kasprowy Wierch, Wołowiec czy Rakoń.\nPo polskiej stronie Tatrzańskiego Parku Narodowego szlaki pozostają otwarte przez cały rok, jednak turyści powinni pamiętać o słowackich ograniczeniach i nie planować wędrówek przekraczających granicę.\nSłużby górskie przypominają, że wraz z początkiem listopada\nw Tatrach zaczyna się sezon zimowy.\nDni są krótkie, a warunki na szlakach szybko się pogarszają - w wyższych partiach gór pojawia się lód i śnieg, a temperatura spada poniżej zera.\nWybierając się w Tatry, należy zachować szczególną ostrożność i śledzić aktualne komunikaty dotyczące warunków pogodowych oraz dostępności szlaków.",
  "content_preview": "Od 1 listopada słowacki Tatrzański Park Narodowy (TANAP) zamyka wysokogórskie odcinki szlaków turystycznych powyżej schronisk. Ograniczenia obejmują również popularne przejścia graniczne między Polską a Słowacją, takie jak Rysy, Kasprowy Wierch, Wołowiec czy Rakoń. Zakaz potrwa aż do końca maja przy",
  "image_url": "https://i.iplsc.com/-/000LV4K8FV9K63XH-C316.jpg"
}