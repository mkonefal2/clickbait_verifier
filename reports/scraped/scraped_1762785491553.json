{
  "id": 1762785491553,
  "source": "rmf24",
  "title": "Tragedia w Świeciu. Pijany kierowca śmiertelnie potrącił kobietę",
  "url": "https://www.rmf24.pl/regiony/news-tragedia-w-swieciu-pijany-kierowca-smiertelnie-potracil-kobi,nId,8039306",
  "published": "2025-11-10T12:17:00",
  "fetched_at": "2025-11-10T14:38:11.553568",
  "content": "​W Świeciu (woj. kujawsko-pomorskie) doszło do tragicznego wypadku drogowego, w którym zginęła 52-letnia mieszkanka miasta. Jak podała miejscowa policja, kierujący dostawczym mercedesem sprinterem 45-letni mężczyzna był pod wpływem alkoholu.\nWięcej aktualnych informacji znajdziesz na\nstronie głównej RMF24.pl.\nZobacz również:\nŚmiertelnie postrzelony 39-latek był już znany policji. Nowe informacje\nAuto uderzyło w drzewo. Tragiczny wypadek młodego kierowcy\nDo zdarzenia doszło w niedzielę około godziny 19:20 w rejonie skrzyżowania ulic PCK i Mostowej. Według informacji przekazanych przez Komendę Powiatową Policji w Świeciu, kierowca nie dostosował prędkości do warunków panujących na drodze - na łuku jezdni stracił panowanie nad pojazdem, po czym uderzył w ogrodzenie prywatnej posesji. Samochód wjechał w foliowy tunel, w którym znajdowała się 52-letnia kobieta.\nOfiara zginęła na miejscu w wyniku odniesionych obrażeń.\nPolicjanci pracujący na miejscu wypadku zabezpieczyli ślady, przeprowadzili oględziny oraz przesłuchali świadków. Działania funkcjonariuszy odbywały się pod nadzorem prokuratora.\nWstępne ustalenia wskazują, że\nprzyczyną tragedii była nadmierna prędkość w połączeniu ze stanem nietrzeźwości kierowcy.\nBadanie wykazało, że mężczyzna miał ponad dwa promile alkoholu w organizmie.\nJak poinformowała policja, sprawcy zatrzymano prawo jazdy oraz przewieziono go do policyjnego aresztu. Mężczyzna ma niebawem usłyszeć zarzuty. Za spowodowanie śmiertelnego wypadku pod wpływem alkoholu grozi kara do 20 lat pozbawienia wolności.",
  "content_preview": "​W Świeciu (woj. kujawsko-pomorskie) doszło do tragicznego wypadku drogowego, w którym zginęła 52-letnia mieszkanka miasta. Jak podała miejscowa policja, kierujący dostawczym mercedesem sprinterem 45-letni mężczyzna był pod wpływem alkoholu.\nWięcej aktualnych informacji znajdziesz na\nstronie głównej",
  "image_url": "https://i.iplsc.com/-/000LWIZ1GFTUR93K-C316.jpg"
}