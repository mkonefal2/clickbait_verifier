{
  "id": 1763131158728,
  "source": "rmf24",
  "title": "Oto najlepsza stacja narciarska na świecie! Triumfuje w prestiżowym plebiscycie",
  "url": "https://www.rmf24.pl/ciekawostki/news-oto-najlepsza-stacja-narciarska-na-swiecie-triumfuje-w-prest,nId,8040492",
  "published": "2025-11-14T13:49:39",
  "fetched_at": "2025-11-14T14:39:18.728386",
  "content": "Val Thorens w Sabaudii po raz dziesiąty z rzędu zdobywa tytuł \"najlepszej stacji narciarskiej na świecie\" w prestiżowym plebiscycie World Ski Awards. Francuski ośrodek nie tylko wzmacnia swoją pozycję lidera, ale także świętuje podwójny sukces w branży hotelarskiej. Co sprawia, że Val Thorens nie ma sobie równych?\nVal Thorens po raz 10. z rzędu zdobywa tytuł najlepszej stacji narciarskiej na świecie w prestiżowym World Ski Awards!\nFrancuska perła narciarstwa wyróżnia się najwyżej położonym frontem narciarskim w Europie - aż 2300 m n.p.m., co gwarantuje długi sezon i świetne warunki śniegowe.\nJako część legendarnego regionu \"Trzy Doliny\" oferuje aż 600 km tras narciarskich - prawdziwy raj dla miłośników białego szaleństwa.\nZobacz również:\nTaniej niż w Alpach! Odkryj narciarskie perełki Europy, o których nie miałeś pojęcia\nZimowy raj na szczycie Europy\n​Val Thorens, położone w malowniczej Sabaudii, to miejsce, które od lat przyciąga miłośników białego szaleństwa z całego świata.\nW tegorocznej, 12. edycji World Ski Awards, francuska stacja po raz dziesiąty (!) zdobyła tytuł \"najlepszej stacji narciarskiej na świecie\". To osiągnięcie tym bardziej imponujące, że konkurencja była naprawdę silna - w plebiscycie brały udział aż 25 ośrodków z narciarskimi potęgami w tle, jak szwajcarskie Verbier, austriacki Kitzbühel, kanadyjskie Lake Louise, amerykańskie Deer Valley czy andorska Grandvalira.\nWarto podkreślić, że Val Thorens reprezentowało Francję jako jedyny kandydat, a mimo to zdeklasowało rywali, zdobywając uznanie głosujących z całego świata. Organizatorzy nie zdradzili, ile osób oddało swój głos, ale podkreślili, że decyzja zapadła \"w uznaniu roli Val Thorens jako światowego punktu odniesienia w zakresie infrastruktury wyciągów narciarskich, wyposażenia stacji oraz zakwaterowania u podnóża stoków\".\nMiędzynarodowy charakter i rekordowe wysokości\nCo wyróżnia Val Thorens na tle innych ośrodków? Przede wszystkim -\nnajwyżej położony front narciarski w Europie, sięgający aż 2300 metrów n.p.m. To właśnie tutaj sezon narciarski trwa wyjątkowo długo, a warunki śniegowe zachwycają nawet najbardziej wymagających narciarzy i snowboardzistów.\nStacja jest częścią legendarnej domeny \"Trzy Doliny\" (Les 3 Vallées), czyli największego połączonego regionu narciarskiego w Europie, oferującego aż 600 kilometrów tras (w tym Méribel, Les Menuires i inne).\nVal Thorens przyciąga również wyjątkowo międzynarodową klientelę - w szczycie sezonu aż 70 proc. gości to obcokrajowcy, którzy wybierają francuski resort za jakość usług, różnorodność tras i niepowtarzalną atmosferę.\nSezon startuje już 22 listopada!\nDla wszystkich spragnionych zimowych wrażeń mamy dobrą wiadomość - Val Thorens otwiera swoje trasy i rozpoczyna sezon sportów zimowych już w sobotę, 22 listopada, razem z innym francuskim hitem, Tignes. To idealny moment, by zarezerwować pobyt i przekonać się na własnej skórze, dlaczego Val Thorens jest nie do pobicia.",
  "content_preview": "Val Thorens w Sabaudii po raz dziesiąty z rzędu zdobywa tytuł \"najlepszej stacji narciarskiej na świecie\" w prestiżowym plebiscycie World Ski Awards. Francuski ośrodek nie tylko wzmacnia swoją pozycję lidera, ale także świętuje podwójny sukces w branży hotelarskiej. Co sprawia, że Val Thorens nie ma",
  "image_url": "https://i.iplsc.com/-/000LXCFSBF7RA2G3-C316.jpg"
}